<!DOCTYPE html>
<html lang="ro">
<head>
    <meta charset="UTF-8">
    <meta name="viewport" content="width=device-width, initial-scale=1.0, user-scalable=yes">
    <title>Totul este scris într-o carte</title>
    <link rel="stylesheet" href="../article-styles.css">
</head>
<body>
    <button onclick="history.back()" class="back-button">← Înapoi la știri</button>
    
    <div class="article-container">
        <h1>Totul este scris într-o carte</h1>
        <div class="meta">
            16 October 2025, 18:25
        </div>
        <div class="content">
            <p>Eu subliniez și scriu note pe marginea cărților care-mi vorbesc. Este un obicei păstrat demult, din vremea când nu existau internetul, Facebook sau Netflix. Obiceiurile creează atitudini și fundamentează comportamente.</p>

<p>Mulți ani mai târziu, am construit programe de lectură pentru tineri. Am numit proiectul "Totul e scris într-o carte", după replica blândei Alice dintr-un dialog cu Ouț Piticuț. M-am ascuns în personajul Alice și am creat situații culturale cu impact emoțional și intelectual pentru 250 de elevi din cinci licee.</p>

<p>Noi zece meșteri mari am ridicat în mințile tinerilor adevărate arhitecturi culturale din materiale inefabile, toate având reflectări în literatură contemporană și clasică. Am adăugat arta și filosofia, muzica, designul de obiect, fotografia, teatrul, poezia, memorialistica. Ceilalți nouă companioni-meșteri au fost Cristina Bogdan, Cristina Cioabă și Cătălin Cioabă, Romana Țopescu și Anca Smărăndache, Daniel Mihail Constantinescu și Mihai Dobre, Oltița Cântec și Dan Mircea Cipariu. Numele lor este garanția calității profesionale, căldurii umane, umorului și inventivității.</p>

<p>Cuvintele noastre au ajuns până la elevi și s-au întors încărcate de emoție și gratitudine în textele pe care le-au scris după ateliere. 76 de poeme, recenzii de carte, fotografii, picturi, desene, eseuri mi-au dat speranța că în statisticile sumbre despre educația din România acești tineri vor face o diferență luminoasă.</p>

<p>Asemenea proiecte sunt nu doar necesare, ci chiar vitale pentru sănătatea emoțională, intelectuală și fizică a copiilor. Asociațiile culturale, ONG-urile sau persoanele fizice care contribuie la o educație de calitate în afara programelor școlare sunt eroi dintr-o poveste încă nescrisă a unei lumi pline de ură, confuzie, conflicte și abuzuri.</p>

<p>În spatele cortinei acestui spectacol cultural-artistic sunt mii de ore de pregătire, de corespondențe și telefoane, mesaje, emailuri, parteneriate, implementare și supraveghere financiară. Când nu există fonduri pentru o echipă administrativă consistentă, managerul de proiect își asumă responsabilitatea coordonării pentru toate compartimentele.</p>

<p>Timp de aproape un deceniu, Administrația Fondului Cultural Național a fost cel mai transparent, predictibil și profesionist finanțator. Proiectul din acest an și toate celelalte au fost posibile prin câștigarea granturilor în urma evaluărilor din cadrul AFCN. Echipa de acolo oferea suport pentru implementarea proiectelor.</p>

<p>Unii eram la începutul acestui drum, de operatori culturali independenți, și nu aveam experiența necesară. Aveam doar idei, creativitate și dorința de a duce cultura și arta în orașele și satele patriei. Timp de un deceniu, mulți dintre noi ne-am profesionalizat în actele, rapoartele, toată "cusătura" nevăzută a unui proiect din bani publici.</p>

<p>Anul acesta, odată cu digitalizarea platformei de finanțare, a început un coșmar. Platforma impusă de Unitatea de Management a Proiectului din Ministerul Culturii este mai greoaie decât elefantul bolnav din Ucenicul arhitectului și mai dificilă decât cămătăreasa din Crimă și pedeapsă. Unii încearcă să învingă zecile de câmpuri predefinite, alții ajung să părăsească echipele sau sunt cuprinși de disperare.</p>

<p>Modulul de raportare a fost deschis la începutul lunii octombrie, termenul limită pentru raportarea financiară fiind 15 noiembrie. Sper că vom răzbate în această luptă donquijotescă, cu sute de acte copiate și încărcate în platforma extraterestră. Cu multe calmante, cu rugăciuni, cu mii de nervi și zile lungi în fața computerelor.</p>

<p>Strălucirea ochilor de la finalul atelierelor mă alină un pic. Cred că impactul a ceea ce facem este mai important decât suma tuturor problemelor. Și aleg să nu cedez. Să rămân blânda Alice în fața lui Ouț Piticuț. Dacă totul este scris într-o carte, și această experiență va fi cândva un punct de plecare într-un dialog.</p>

<p>Adriana Moca</p>

<p>Actriță, manager de proiect</p>

        </div>
    </div>

    <button onclick="history.back()" class="back-button-bottom">← Înapoi la știri</button>

    <script>
        // Preserve portal URL from referrer if available
        if (document.referrer) {
            const referrerUrl = new URL(document.referrer);
            const portalUrl = referrerUrl.searchParams.get('portal');
            if (portalUrl) {
                sessionStorage.setItem('stirisimple_portal_url', portalUrl);
            }
        }
    </script>
</body>
</html>